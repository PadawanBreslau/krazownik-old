<h1>Ile kilometrów jesteś w stanie przejść?</h1>
<p>  Na początku zabawy z górami jest to zazwyczaj kilkanaście kilometrów, czasem dwadzieścia parę. Przykładowo taka wycieczka z Szklarskiej Poręby do Karpacza przez Szrenicę i Śnieżkę wydaje się wówczas ze swoimi 35km olbrzymim wyzwaniem. Ogólnie 30km to wg mnie taka granica psychologiczna i wielu nie próbuje robić dłuższych wycieczek.
  Popatrzmy na to jednak z innej perspektywy. 5km/h to jest tempo dość powolnego spaceru w mieście. Idąc tym tempem wystarczy tylko iść przez 6h i już mamy te 30km. A ile to jest 6h? Wystarczy wyjść o 6 rano i tyle zrobi się do południa. Licząc całą dobę to tym tempem w ciągu doby zrobisz aż 120km! Oczywiście w górach prędkość 5km/h jest trudna (a w zasadzie niemożliwa dla ludzi nie trenujących regularnie) do osiągnięcia, a i nie da się iść całą dobę bez przerwy. Ale nawet licząc przerwy, licząc mniejszą średnią prędkość - 60km w ciągu 24 godzin jest osiągalne praktycznie dla każdego. Kluczowe w osiągnięciu takich odległości wcale nie są siły - kluczowe jest oszczędzanie czasu. W osiągnięciu wyników najbardziej szkodzą właśnie te minuty, kwadranse, godziny, które uciekają jeśli nie jesteśmy tego świadomi.
  Najwięcej czasu ucieka na odpoczynkach. Wiadomo, że ich się nie uniknie, każdy potrzebuje odpocząć, zjeść coś, usiąść i zdjąć buty. Istotne jednak jest, by te odpoczynki były z głową - wtedy gdy naprawdę tego potrzebujesz i tyle czasu, ile rzeczywiście jest potrzebne. Jeśli jesteś bardzo zmęczony, to po 10 minutach i po 30 minutach odpoczynku zapewne też będziesz - a te dodatkowe 200% czasu w bardzo niewielki sposób przełoży się na siły. Nawet jeśli nie chcesz rezygnować ze snu, to możesz zminimalizować czas na niego przeznaczony - i raz zamiast spać bite 8h przespać się krócej. 6h wystarczy by się mocno zregenerować, ale i połowa tego wystarczy, by kolejnego dnia mieć siły na dalszą wycieczkę. A to już będzie olbrzymia oszczędność czasu. Wiadomo - nie da się na dłuższą metę funkcjonować z 3 godzinami snu. Ale jednorazowo - jak najbardziej. Z doświadczenia własnego a także Irracjonalnych kolegów wychodzi, że całkowite zarwanie jednej nocki też nie jest takie trudne.
</p>
<p>
  Ale jak to, w życiu nie zrobiłem/zrobiłam więcej niż 30km, jak mam zrobić 60? Tak samo, tylko dwa razy dłużej. To nie siły są problemem. Kiedy pierwszy raz przeszedłem Przejście Dookoła Kotliny Jeleniogórskiej (140km) to wcześniej mój jednorazowy rekord non-stop wynosił 50km. A i tak dałem radę, nawet na ostatnim kilometrze zdarzyło mi się podbiegać. Michał Bartel zrobił na raz przebitkę z trzydziestu paru km na 105km - i to nie zmęczenie go pokonało, ale pęcherze. I to jest właśnie główny przeciwnik na takich dłuższych trasach. Nie siły, nie niewyspanie, ale właśnie kontuzje. Kontuzje, które częściej przytrafiają się ludziom mniej wyćwiczonym, z gorszym sprzętem i mniejszym doświadczeniem. Ale nawet takim osobom urazy nie zdarzają się tak często i wystarczy przestrzegać kilka zasad (które wielu uczy się na własnych błędach) i przekroczenie bariery 50 km za jednym zamachem okaże się prostsze niż myślicie. Drugim rywalem, z którym zmierzenie się będzie kluczowe, jesteś Ty sam. Głowa najczęściej szybciej pęka nim ciało, a zmęczenie, drobne kontuzje, niewyspanie potęgują defetyzm. Dlatego trzeba pamiętać też o tym, by wraz z komfortem fizycznym, także utrzymywać komfort psychiczny.
</p>
<p>
  A teraz w skrócie, co ja bym doradzał byście mogli znacząco zwiększyć swój wynik, a także, co może ważniejsze, bardziej rozkoszować się trasą.
  <ol>
    <li> Oszczędzaj czas przez cały czas. Pamiętaj o tym, że każda minuta to te 60-100 metrów mniej. Każdy kwadrans to kilometr. Każda godzina to tych kilometrów jakieś cztery.</li>
    <li> Pamiętaj, że jeśli jesteś bardzo zmęczony, to po 10 minutowym odpoczynku dalej będziesz. Owszem, przez kwadrans będzie lepiej. Później to jeden pies. Więc jeśli naprawdę musisz zrobić odpoczynek, a nie wiąże się to z jakimś posiłkiem, zmianą odzieży, to minimalizuj. Usiądź, wyciągnij mapę, napij się, coś wyjmij do jedzenia i zjedz w marszu. 3-5 minut powinno wystarczyć. Większy odpoczynek połącz z obiadem - skoro i tak będziesz trochę czekać aż go przygotują. </li>
    <li> Jeśli planujesz nocleg, nie rób przerw tuż przed końcem trasy na dzień. Zmobilizuj się, dojdź do końca. Znajdziesz się na miejscu wcześniej, zyskasz czas, bardziej wypoczniesz na miejscu.</li>
    <li> Nie bierz za dużo jedzenia. To nie jest wycieczka w Batatustanie, bierz zapasy wody i niewielkie zapasy jedzenia, które uzupełniaj po drodze. Nie ma sensu brać ze sobą 5 batonów, 4 kanapek i czekolady(która jeszcze się rozpuści w plecaku), lepiej wziąć jeden baton i kanapkę, a w sklepie po drodze kupić coś świeżego. Zwłaszcza że czasem na trasie masz chęć na coś zupełnie innego niż to co zapakowałeś do plecaka</li>
    <li> Uważaj z jedzeniem. Kiedyś się mówiło, że tylko dwie rzeczy są niepowstrzymane - sraczka i Armia Czerwona. Ta druga już nie istnieje, ale zatrucia żołądkowe są jak najbardziej realne. Przed zawodami unikaj żarcia w budach na dworcu, jak nie możesz zjeść normalnego posiłku w domu, korzystaj z pewnych miejsc. I choć nie doradzam tego na co dzień, to w dniu zawodów lepiej pójść do McDonaldsa czy na bułę do Orlenu niż ryzykować w przydrożnym Barze u Włodka. I jedz to, co wiesz że Twój organizm dobrze przyswaja, nie eksperymentuj na trasie czy tuż przed nią.	 </li>
    <li> Nie bierz za dużo pierdół. Bierz to, czego potrzebujesz i nic więcej. Strzelba pradziadka na wypadek ataku niedźwiedzia nie jest niezbędna. Zapasowe buty, klapki do kapieli, scyzoryk z piłką do drewna, śpiwór, karimata, termos, kuchenka gazową - to są przykłady rzeczy, których nie ma sensu brać na dwudniową imprezę. Zwłaszcza to ostatnie - szybciej i sprawniej zjeść w schornisku lub głupiego hot doga na Orlenie. Nie idziesz na dwumiesięczną wyprawę w lasach amazońskich, a raz na jakiś czas fast-food nie zaszkodzi w diecie. A i jeden dzień bez gorącego posiłku idzie wytrzymać.</li>
    <li> Nie przeginaj też w drugą stronę. Jakieś skarpetki czy koszulka na zmianę mogą być zdecydowanie przydatne, a ważą tyle co nic. Apteczka jest konieczna, komórka i coś by potrzymać jej baterię. To nie są ciężkie rzeczy. Jeśli lubisz robić zdjęcia, to weź aparat i osprzęt. W końcu masz przede wszystkim się tym cieszyć.</li>
    <li> Idź w sprawdzonym sprzęcie, wiedz co gdzie masz, co jak działa. Szkoda czasu w trakcie wycieczki, by rozkminiać jak się właściwie używa tej mapy na komórce, jak wiąże się te buty. No i używaj sprzętu sprawdzonego, jak masz coś nowego to w weekend przed wyjściem pójdź na 15km spaceru by się przekonać, że to był dobry wybór.</li>
    <li> Dbaj o swoje zdrowie i przeciwdziałaj urazom. Dbaj o zdrowie przed wyjściem, by nie iść już przeziębionym, dbaj o swoje mięśnie i stawy przed wędrówką. Warto tuż przed startem posmarować sobie miejsca narażone na otarcia (stopy, pachwiny,...). Weź leki na swoje najczęstsze dolegliwości. </li>
    <li> Miej plan. Wiedz gdzie będzie cięższy fragment, gdzie będzie można odpocząć, gdzie będziesz mógł coś zjeśc, gdzie będziesz mógł zakończyć trasę. Wiele rzeczy może się wydarzyć co spowoduje, że plan będzie wymagał modyfikacji, ale mając plan i wiedzę o trasie łatwiej znajdować rozwiązania. Możesz wstępnie przygotować plany B i C, na wypadek wypadku.</li>
    <li> Sprawdź prognozę pogody. Obecnie są dosyć pewne (choć w górach mniej niż poza nimi), więc możesz z dużym prawdopodobieństwem przewidzieć jakie ubranie, jakie buty będą potrzebne. Ale pamiętaj, żeby brać margines na błąd.</li>
    <li> Nocą bądź podwójnie uważny. Łatwiej zgubić szlak, ciężej go znaleźć z powrotem. Zwłaszcza w lesie łatwo stacić czujność.</li>
    <li> Kijki trekingowe będą Twoim przyjacielem. Odciążają kolana i kostki, zmniejszają szansę na wywinięcie orła. Nie są koniecznie, ale pomagają.</li>
    <li> Telefon z wgraną mapą GPS pomoże w przypadku wątpliwości co do przebiegu trasy lub jak tą trasę zgubisz</li>
  </ol>
  Oczywiście zupełnie inaczej sytuacja się ma, jeśli chcecie przebić barierę 100km. Wówczas problemy się nawarstwiają i łatwo o wypadnięcie z gry. Nawet taki wyjadacz jak Łukasz miewa kryzysy na 100km trasy - a ostatnie 3km Kieratu 2016 zapewne będzie latami pamiętał. Ja na pewno będę :)
